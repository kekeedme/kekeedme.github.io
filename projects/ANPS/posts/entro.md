## Entrodiksyon

Mwen rele Kédy Edmé. Mwen se yon jèn ki fè etid klasik mwen nan peyi’m, Ayiti. 
Apre sila, mwen te al nan Inivèsite Ozetazini. Mwen etidye chimi e mwen fè yon Doktora ladan, 
ki se yon diplòm rechèch.

Mwen deside koumanse Blog sa pou plizyè rezon. 
Premye rezon prensipal la, se ke mwen vle pataje lide syantifik ak yon gwo majorite moun, 
sitou moun ki pat etidye syans yo menm, 
men ki te toujou enterese konpran kelke aspè konesans syantifik yo. 
Dayè, se pou moun sila yo ke mwen vreman vle ekri. 
Alòs, mwen ap fè tout posib mwen pou mwen byen eksplike konsèp yo, 
men san mwen pa bay oken fo eksplikasyon, ni fo egzanp. 
Pou mwen fè sa mwen sot di a byen li ap difisil tou, 
paske fò’k mwen byen panse pou’m byen eksplike lide yo, 
se ki ka fè ke atik yo pa’p parèt vit youn apre lòt, men li ap amizan pou mwen tou. 
Gen de lè, menm lè ou pa syantifik pwofesyonèl, w’ap blije konen kèk mo teknik ke syantifik pwofesyonèl yo itilize. 
Men se pa yon pwoblèm, paske w’ap apran yo ak mwen.

Dezyèm bagay la se ke se ap yon blog ki sitou en Kreyòl. 
Mwen fè chwa sa nan yon premye tan, paske lang matènèl nan peyi’m se Kreyòl. 
Mwen enterese ke moun ka pale, panse e diskite sou syans nan lang peyi nou. 
Men sa pa vle di ke pa’p gen tèks nan lòt lang tou. 
Pa egzanp, mwen gen de zanmi syantifik ki pa pale Kreyòl e mwen ap envite yo ekri tèks tou. 
Lè sa fèt, mwen ap mete tèks yo a ni nan lang orijinal yo, e ap gen yon vèsyon Kreyòl tou. 
Se vre tou ke gen kèk mo syantifik ki sitou egziste nan lang etranje yo selman, lè lè a rive pou’m itilize yo, 
mwen ap fè posib mwen pou’m eksplike yo byen san oken fo tradiksyon.

Premye tèks mwen ap ekri ap sou evolisyon lide nou sou matyè, 
ki sa li ye e de kisa li fèt. Mwen swete n’ap akonpaye’m nan ti avanti sa.